---
aliases:
---
# מבוא
בפרק זה נעסוק בגיאומטריית תמסורות (גג"שים), הקשרים הקינמטיים ביניהם, והכוחות המועברים ביניהם ע"י ארבעה סוגי תמסורות שונים: חלזונית, ישרה, משופעת, קונית. הכוחות המועברים בין תמסורות משולבות מעבירות מומנטי פיתול לגלים לתנועה ותמסורת הספק, ויוצרים כוחות ומומנטים המשפיעים על הגלים והמסבים שלו.

# סוגי תמסורות

ל**תמסורת ישרה (spur gear)** יש שיניים מקבילות לציר הסיבוב והן מוסרות תנועה מגל אחד לגל אחר המקביל לו. מכל הסוגים השונים של תמסורות, הוא הכי פשוט, וניעזר בו כדי לפתח את הקשרים הקינמטיים.

![[{724358FA-DAE7-4EE0-B747-3CE54007F092}.png|bookhue|400]]
>תמסורת ישרה מעבירה תנועה סיבובית בין גלים מקבילים. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

ל**תמסורת משופעת (helical gears)** יש שניים בזווית לציר הסיבוב. מטרתה זהה לזו של תמסורת ישרה, והן פחות רועשות בגלל מגע יותר מתון בין השיניים. השיניים המשופעות גם מפתחות עומסים לאורכם ומומנטי כפיפה, שלא קיימים בתמסורת ישרה. לפעמים משתמשים בתמסורות משופעות לתמסורת תנועה בין גלים לא מקבילים.

![[{5B81BFFA-C08A-4637-8AE6-D9459BAFD056}.png|bookhue|400]]
>תמסורת משופעת להעברת תנועה בין גלים מקבילים ולא מקבילים. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

ל**תמסורות קוניות (bevel gears)** יש שיניים שיוצרו על מישורים קוניים, ולרוב משומשים בתמסורת תנועה בין גלים החותכים אחד את השני. האיור הבא מתאר **תמסורת קונית בשן ישרה**, לעומת תמסורת קונית ספירלית הנחתכת כך שהשן כבר לא ישרה, אלא יוצרת קשת מעגלית.

![[{5B583CFC-C537-4D01-8838-AF5B32EF1EE7}.png|bookhue|300]]
>תמסורות קוניות מעבירות תנועה סיבובית בין גלים נחתכים. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

**תמסורות חלזוניות (worm gears)**, כפי שמוצג באיור הבא, הן למעשה בורג. הכיוון של סיבוב הבורג החלזוני תלוי באם הוא נחתך לפי כלל יד ימין או שמאל. התמסורת החלזונית גם מיוצרת כך שהשן של אחת מהגג"שים, או שניהם, משולבת עם השנייה.

![[{40CEA313-45E7-4164-BBBD-677FECA65A3F}.png|bookhue|300]]
>השימוש של תמסורת חלזונית להעברת תנועה סיבובית בין גלים שלא מקבילים או חותכים אחד את השני. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

# מערכת גג"ש

באיור הבא מוצגת **מערכת גג"ש (gear train)**, נניח שגג"ש $2$ מניע את גג"ש $3$:

![[{26D7972E-C146-4495-BB1D-03B3390F403B}.png|bookhue|500]]
>מערכת גג"ש. [[MDN1_000 00340054 תכן מכני 1מ#ביבליוגרפיה|(Budynas et al., 2015)]]. 

המהירות של הגג"ש המונע היא:
$${n}_{3}=\left\lvert  \dfrac{{N}_{2}}{{N}_{3}}{n}_{2}  \right\rvert =\left\lvert  \dfrac{{d}_{2}}{{d}_{3}}{n}_{2}  \right\rvert \tag{13-29} $$
כאשר $n$ הוא מספר הסיבובים לדקה - $\pu{rpm}$; $N$ הוא מספר השיניים; ו-$p$ הוא קוטר הפסיעה.
משוואה זו תקיפה לכל סוג תמסורת. הערך המוחלט מעיד על כך שאין תלוי באם כיוון הסיבוב הוא חיובי או שלילי. במקרה של תמסורות ישרות ומשופעות, סימן הכיוונים לרוב מוחלט לפי כלל יד ימין - חיובי נגד כיוון השעון, ושלילי עם כיוון השעון. כאשר מדובר בתמסורות קוניות או חלזוניות, כיווני הסיבוב טיפה יותר קשים לקביעה, אבל לא ניכנס לזה בקורס.
במערכת גג"ש המוצגת לעיל ישנם 5 גג"שים. בהנחה וגג"ש $2$ הוא הגג"ש המניע, מהירות הסיבוב של גג"ש $6$ היא:
$${n}_{6}=- \dfrac{{N}_{2}}{{N}_{3}} \dfrac{{N}_{3}}{{N}_{4}} \dfrac{{N}_{5}}{{N}_{6}}{n}_{2}$$

עבור זוג גג"שים בו אחד מניע את השני, אנו קוראים לגג"ש המניע **פיניון (pinion)**, ולגג"ש המונע **גיר (gear)**.

>[!notes] הערה: 
 >בקורס נתייחס לתמסורות מפחיתות ולכן הגג"ש המניע הינו הגג"ש הקטן - ה-pinion.

 נשים לב שגג"ש $3$ הוא **בטלן (idler)**. להמחשת תפקידו, נשרטט את המערכת מלמעלה:
 ![[MDN1_006 ממסרות מכאניות 2024-12-26 10.55.23.excalidraw.svg]]
>מבט על הגג"ש.

הצורה היחידה שבה הבטלן $3$ משפיע על גג"ש $6$ הוא בכיוון הסיבוב של $6$, ולא במהירות הסיבוב שלו, ולכן הוא נקרא בטלן. המשוואה לעיל תהפוך ל:
$${n}_{6}=- \dfrac{{N}_{2}}{{N}_{4}} \dfrac{{N}_{5}}{{N}_{6}}{n}_{2}$$
במערכת שלנו, גג"שים $2,3$ ו-$5$ הם המניעים, בעוד $3,4,6$ הם המונעים.
נגדיר את המקדם של ${n}_{2}$ כמקדם הנקרא **train value**, שהוא בעצם ההופכי ל**יחס התמסורת ${m}_{G}$**. הוא מוגדר באופן הבא:
$$e=\dfrac{\text{product of driving tooth numbers}}{\text{product of driven tooth numbers}}=\dfrac{1}{{m}_{G}} \tag{13-30}$$
כעת נוכל לרשום:
$${n}_{L}=e{n}_{F} \tag{13-31}$$
כאשר ${n}_{L}$ הוא מהירות הגג"ש הראשון במערכת ו-${n}_{F}$ הוא האחרון.
כלל אצבע כללי הוא לבחור train value עד $6$ עבור זוג גג"שים ישרים. אם מדובר בתמסורת משופעת, אפשר יחס של עד $10$. יחסים יותר גבוהים דורשים כבר יותר גג"שים, ואפשר לחבר אותם באופן שיתפוס פחות מקום ע"י חיבורם ב**שלב נוסף**. **מערכת גג"ש דו-שלבית**, כפי שמוצג באיור הבא, יכולה להגיע ל-train value עד $100$:
![[{701C7B85-8C52-482F-A6AF-9512B27C2206}.png|bookhue|400]]
>מערכת גג"ש דו-שלבית. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

לפעמים גם נרצה שהגל כניסה וגל יציאה יחוברו באותו הקו, כפי שמוצג באיור הבא, לקבלת **מערכת גג"ש בתשלובת הפוכה (compound reverted gear train)**:
![[{9C9FCA71-DDC5-4C55-B908-E489D1211E7C}.png|bookhue|500]]
>מערכת גג"ש בתשלובת הפוכה. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

מערכת זו דורשת שהמרחקים בין הגלים יהיו זהים עבור שני שלבי המערכת, שמוסיף על מורכבות התכן. אילוץ זה הוא:
$${d}_{2}/2+{d}_{3}/2={d}_{4}/2+{d}_{5}/5=\text{const} $$
נוכל לתרגם את תנאי זה לתנאי על מספר השיניים:
$${N}_{2}+{N}_{3}={N}_{4}+{N}_{5}=\text{const} $$
## תמסורת פלנטרית
אם מאפשרים לחלק מצירי הגג"שים להסתובב סביב צירים אחרים, מקבלים מערכת גג"ש הנקראת **תמסורת פלנטרית**. תמסורות פלנטריות כוללות **גג"ש שמש (sun gear)**, **זרוע פלנטרית (planet carrier)**, ואחד או יותר **גג"ש לווין (planet gear)**.
![[{E5EDAC25-3D9B-4765-B86B-6ADA2EBC78CD}.png|bookhue|400]]
>מערכת גג"ש פלנטרית. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

תמסורות פלנטריות הן מכניזמים יוצאי דופן כי יש להם שתי דרגות חופש; כלומר, לתנועה מאולצת, המערכת צריכה לקבל שני קלטים. באיור לעיל שני הקלטים האלו יכולים להיות התנועה של שתי אלמנטים כלשהם במערכת. נוכל להגדיר למשל שגג"ש השמש יסתובב ב- $\pu{100rpm}$ עם כיוון השעון, והגג"ש טבעת יסתובב ב- $\pu{50rpm}$ נגד כיוון השעון. עם שני קלטים אלו, נקבל את תנועת הזרוע.

האיור הבא מראה תמסורת פלנטרית המורכבת מגג"ש שמש $2$, זרוע $3$, ולוויינים $4$ ו-$5$.
![[{9A8CC851-68E3-4549-BD7E-5C1F096A7714}.png|bookhue|400]]
>מערכת גג"ש על הזרוע של תמסורת פלנטרית. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

המהירות הזוויתית של גג"ש $2$ יחסית לזרוע ב- $\pu{rpm}$ היא:
$${n}_{23}={n}_{2}-{n}_{3}$$
בנוסף, המהירות הזוויתית של $5$ יחסית לזרוע היא:
$${n}_{53}={n}_{5}-{n}_{3}$$
אם נחלק את שתי המשוואות נקבל:
$$\dfrac{{n}_{53}}{{n}_{23}}=\dfrac{{n}_{5}-{n}_{3}}{{n}_{2}-{n}_{3}}$$
משוואה זו מתארת את היחס בין גג"ש $5$ לגג"ש $2$, ושתי המהירויות נלקחות ביחס לזרוע. יחס זה הוא גם זהה ליחס השיניים בין הגג"שים, בין אם הזרוע מסתובבת, או לא - זהו ה- train value. לכן נוכל לרשום:
$$e=\dfrac{{n}_{5}-{n}_{3}}{{n}_{2}-{n}_{3}}$$
נוכל להיעזר בנוסחה זו כדי למצוא את התנועה המתקבלת לכל תמסורת פלנטרית. בכללי:
$$e=\dfrac{{n}_{L}-{n}_{\text{arm}}}{{n}_{F}-{n}_{\text{arm}}} \tag{13-32}$$
כאשר:
- המהירות הזוויתית ${n}_{F}$ היא של הגג"ש הראשון בתמסורת.
- המהירות הזוויתית ${n}_{L}$ היא של הגג"ש האחרון בתמסורת.
- המהירות הזוויתית ${n}_{\text{arm}}$ היא של הזרוע.




מספר הלוויינים הוא למעשה מספר הזרועות בהם מועבר העומס. לכן, קיים הרצון להגדיל ככל האפשר את מספר הלוויינים, אבל אנו מוגבלים במקום על התמסורת. הטבלה הבאה מציגה את מספר הלוויינים המומלץ.
![[{9013428E-05FF-4864-948E-8B498BFB4FF0}.png|bookhue|600]]
>מספר הלוויינים המומלץ לפי יחס ${N}_{r}/{N}_{s}$ (${z}_{a}/{z}_{s}$ בטבלה). [[MDN1_000 00340054 תכן מכני 1מ#ביבליוגרפיה|(Klebanov & Groper, 2016)]].


# מונחים בגג"שים ישרים
באיור הבא מוצגים השיניים של גלגל שיניים ישר:
![[{9A176692-55C5-4338-8938-4AFE96A3443D}.png|bookhue|600]]
>מונחי יסוד בגלגל שיניים ישר. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

- **מעגל הפסיעה/חלוקה (pitch circle)** הוא העיגול עליו אנו מבססים את החישובים. הקוטר שלו הוא **קוטר הפסיעה/החלוקה (pitch diameter) $d$**. העיגולי פסיעה של זוג גלגלי שיניים המשולבים אחד בשני משיקים אחד לשני. ה**פיניון (pinion)** הוא הקטן משני הגלגלי שיניים. הגדול יותר נקרא **גיר (gear)**.
- **הפסיעה ההיקפית (circular pitch) ${p}_{c}$** היא המרחק הנמדד על מעגל החלוקה מנקודה אחת על השן לנקודה זהה על גבי השן השכנה. לכן הפסיעה ההיקפית שווה לסכום **עובי השן (tooth thickness)** ו**המרווח בין השיניים (width of space)**.
	$${p}_{c}=\dfrac{\pi d}{N}=\pi m\tag{13-3}$$
- ה**מודול (module) $m$** הוא היחס בין קוטר החלוקה $d$ למספר השיניים $N$. גודל המודול קובע את ממדי השיניים והוא הבסיס לבניית כלים לעיבוד גלגלי השיניים. 
	$$m=\dfrac{d}{N} \tag{13-2}$$
- **גובה ראש השן (addendum) $a$** הוא המרחק הרדיאלי בין קצה עליון של השן למעגל החלוקה.
	$$a=m$$
- **גובה עיקר השן (dedendum) $b$** הוא המרחק הרדיאלי בין קצה התחתון של השן ומעגל החלוקה.
	$$b=1.25m$$
- **גובה השן $h$** הוא ההפרש בין **המעגל הראשי (addendum circle)** ו**המעגל העיקרי (dedendum circle)**:
	$$h=a+b$$
- **מרווח (clearance) $C$** הוא ההפרש שבין גובה ראש השן לגובה עיקר השן:
	$$c=b-a$$
- **פסיעה קטרית (diametral pitch)** $P$:
	$$P=\dfrac{N}{d} \tag{13-1}$$


# פעולה מצומדת
נניח כעת שהשיניים נוצרו באופן מושלם, חלקים וקשיחים לחלוטין. בעולם האמיתי כמובן יהיה דפורמציות.
כאשר מתכננים את פרופיל השן, אנו רוצים שיחס המהירויות הזוויתיות בין שתי שיניים יהיה קבוע. לאופן פעולה זה אנו קוראים **פעולה מצומדת**. באופן תאורטי, נוכל לבחור שרירותית כל פרופיל שן אקראי ולו להצמיד פרופיל שן אחר שביחד יקיימו פעולה מצומדת. אחד מהפתרונות האלה נקרא **פרופיל ** 
[אֵבוֹלְוֵנְט](https://terms.hebrew-academy.org.il/munnah/49428_1) (involute profile)**.

כאשר משטח עקום כללי דוחף משטח עקום כללי אחר, נקודת המגע ביניהם נמצאת בנקודה בה שני המשטחים משיקים אחד לשני (נקודה $c$ באיור), והכוחות הפועלים בכל רגע בכיוון הנורמל $ab$ לשני המשטחים. הקו $ab$ נקרא **קו הפעולה**. קו פעולה זה יחתוך את קו המרכזים $O\unicode{45}O$ בנקודה כלשהי $P$. המהירות הזוויתית בין שתי הזרועות פרופורציונית בהפוך לרדיוס שלהם לנקודה $P$. המעגלים המשורטטים דרך נקודה $P$ מכל מרכז נקראים **מעגלי פסיעה**, והרדיוס שלהם **רדיוס פסיעה**. הנקודה $P$ נקראת **נקודת הפסיעה**.

כדי להעביר תנועה במהירות זוויתית קבועה, נקודת הפסיעה חייבת להישאר קבועה - כי אם היא לא קבועה, אז רדיוסי הפסיעות לא קבועות, ואז היחס ביניהם לא קבוע, ואז המהירות הזוויתית ביניהם לא קבועה. לכן, כל קווי הפעולה בכל רגע נתון של מגע, חייבים לעבור דרך אותה הנקודה $P$. ניתן להראות שבפרופילים אבולונטים, תכונה זו מתקיימת.

![[{7A8C9206-7F01-404D-9C8B-2D4813E2567F}.png|bookhue|350]]
>שני משטחים עקומים במגע. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

# מאפייני האבולונט

![](https://www.youtube.com/watch?v=nrsCoQN6V4M)

נוכל לשרטט עקומה אבולונטית באופן המוצג באיור הבא:
![[{B8F31FEF-2D15-43DF-A39B-A217973C793F}.png|bookhue|400]]
>יצירת אבולונט. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

מצמידים לגליל $A$ גזרה $B$, וסביב הגליל מותחים חוט $def$, הנשאר מתוח. נקודה $b$ על החוט מייצגת את נקודת העקיבה, וכאשר החוט מלופף ומשוחרר מהגליל, נקודה $b$ תשאיר עקבה שהיא עקומת האבולונט $ac$. הרדיוס של העקמומיות של האבולונט משתנה ברציפות, כאשר הוא $0$ בנקודה $a$ ובמקסימום שלו בנקודה $c$. בנקודה $b$ הרדיוס שווה לאורך $be$, מארח והנקודה $b$ מסתובבת רגעית סביב נקודה $e$. לכן, הקו $de$ נורמלי לאבולונט בכל נקודות החיתוך, ובאותו הזמן, משיק לגליל $A$. המעגל עליו האבולונט משורטט נקרא **מעגל הבסיס**.
נראה כעת איך פרופיל האבולונט מקיים את מעבר התנועה במהירות זוויתית קבועה. באיור הבא, שני גלגלי שיניים עם מרכזים קבועים ${O}_{1}$ ו-${O}_{2}$ משורטטים עם מעגלי בסיס שהרדיוסים שלהם הם ${O}_{1}a$ ו-${O}_{2}b$ בהתאמה. כעת נדמיין שחוט מלופף עם כיוון השעון סביב מעגל הבסיס של גיר $1$, ונמתח בין נקודות $a$ ו-$b$, ומלופף נגד כיוון השעון סביב מעגל הבסיס של גיר $2$.

![[{7CF26426-0D81-4593-985F-F7175B69CE8A}.png|bookhue|400]]
>פעולה אבולונטית. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

אם, כעת, מעגלי הבסיס מסתובבים בכיוונים שונים, כדי שהחוט יישאר מתוח, נקודה $g$ על המיתר תיצור את העקבה $cd$ על גיר $1$ ו-$ef$ על גיר $2$. נקודה העקבה, לפיכך, מייצגת את נקודת המגע, בעוד החלק של המיתר $ab$ הוא קו הפעולה. נקודת המגע נעה לאורך קו הפעולה; קו הפעולה לא משנה את מיקומו, כי הוא תמיד משיק למעגלי הבסיס; ומאחר וקו הפעולה תמיד ניצב לאבולונטים בנקודה המגע, הדרישה של תנועה אחידה מתקיימת.

# פרופיל השן
כדי להבין את אופן פעולה של השן, נעבור צעד צעד את התהליך של בניית שיניים על זוג גג"שים.
כאשר שני גג"שים משולבים, מעגלי הפסיעה שלהם יתגלגלו [[DYN1_004 קינמטיקה של מערכת גופים קשיחים#מפרקים - חיבורים בין גופים קשיחים|ללא החלקה]] אחד על השני. נסמן את הרדיוסי פסיעה שלהם כ-${r}_{1}$ ו-${r}_{2}$ והמהירויות הזוויתיות שלהם ב-${\omega}_{1}$ ו-${\omega}_{2}$, בהתאמה. לכן, **מהירות קו הפסיעה** הוא:
$$V=\lvert {r}_{1}{\omega}_{1} \rvert =\lvert {r}_{2}{\omega}_{2} \rvert $$
והקשר בין הרדיוסים והמהירויות הזוויתיות הם:
$$\left\lvert  \dfrac{{\omega}_{1}}{{\omega}_{2}}  \right\rvert =\dfrac{{r}_{2}}{{r}_{1}} \tag{13-5}$$
כעת נניח שאנו רוצים לתכנן מפחית מהירות כך שמהירות הכניסה היא $\pu{1800rpm}$ ומהירות היציאה היא $\pu{1200rpm}$. זהו יחס של $\mathrm{3:2}$, מה שאומר ממשוואה $(\text{13-5})$ שהיחס בין הקטרי פסיעה שלהם יהיה זהה. הממדים השונים בגג"שים תמיד מתבססים על מעגלי הפסיעה שלהם. נניח ואנו רוצים פיניון ב-$18$ שיניים עם גיר ב-$30$ שיניים, עם קטרי פסיעה ${d}_{1}=\pu{9in}$ ו- ${d}_{2}=\pu{15in}$, בהתאמה.

השלב הראשון בשרטוט השיניים על זוג גג"שים משולבים מתואר באיור הבא:
![[{C575736A-A8AB-416C-93AE-EAC6A1880D28}.png|bookhue|500]]
>מעגלים בגיר. וואו המון קווים. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

המרחק בין המרכזים הוא סכום רדיוסי הפסיעה, אז במקרה שלנו הוא $\pu{12in}$. לאחר מכן, נבנה את המעגלי פסיעה ברדיוסים ${r}_{1}$ ו-${r}_{2}$. הם משיקים ל-$P$, נקודה הפסיעה. לאחר מכן נשרטט את קו $ab$, המשיק המשותף, דרך $P$. נחליט שגיר $1$ הוא המניע, ומאחר והוא מסתובב נגד כיוון השעון, נשרטט את קו $cd$ דרך נקודה $P$ בזווית $\phi$ למשיק המשותף $ab$. לקו $cd$ שלושה שמות - **קו הלחץ**, **הקו היוצר**, ו**קו הפעולה**. הוא מייצג את הכיוון בו הכוח פועל בין הגג"שים.
הזווית $\phi$ נקראת **זווית הלחץ**, והערך שלה הוא לרוב $20^{\circ}$ עד $25^{\circ}$. לאחר מכן, על כל גג"ש נשרטט מעגל המשיק לקו הלחץ. מעגלים אלו הם **מעגלי הבסיס**. מאחר והם משיקים לקו הלחץ, זווית הלחץ קובעת את גודלם. כפי שניתן לראות באיור הבא, הרדיוס של מעגל הבסיס הוא:
$${r}_{b}=r\cos \phi\tag{13-6}$$
כאשר $r$ הוא רדיוס הפסיעה.
![[{647C13CB-435C-48CD-BE1B-E57EFA493896}.png|bookhue|500]]
>רדיוסי מעגלי הבסיס תלויים בזווית הלחץ $\phi$. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

כעת, נשרטט אבולונט על מעגל הבסיס. בעזרת אבולונט נבנה צד אחד של שן בגיר. גובה ראש השן וגובה עיקר השן. לפי [[#מונחים בגג"שים ישרים|משוואה]] $(\text{13-2})$ ואופן הגדרת הגבהים:
$$a=m=\dfrac{N}{d}=\pu{9in},\qquad b=1.25m=1.25\dfrac{18}{9}=\pu {0.625in }$$
בעזרת גבהים אלו נוכל לשרטט את המעגל הראשי והמעגל העיקרי.
לפי משוואה $(\text{13-3})$, הפסיעה היא:
$${p}_{c}=\pi m=\pu {1.57in }$$
ולכן עובי השן הוא:
$$t=\dfrac{{p}_{c}}{2}=\dfrac{1.57}{2}=\pu {0.785 in}$$
המרווח שלנו יהיה:
$$c=b-a=0.625-0.500=\pu {0.125in }$$
נקבל משהו מהצורה:
![[{91809E1A-C548-4900-A785-F90432338F49}.png|bookhue|600]]
>אופן פעולת השן. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

באיור לעיל, הפיניון עם המרכז ${O}_{1}$ הוא המניע והוא מסתובב נגד כיוון השעון. קו הפעולה (או קו הלחץ, הקו היוצר) זהה למיתר שאיתו נעזרנו לבנות את קו האבולונט ב[[#מאפייני האבולונט]]. המגע מתרחש לאורך קו זה. הזווית בין קו מרכז הגלגלים לנקודת המגע $a$, שזו הנקודה בה המעגל הראשי של הגג"ש ה-*מונע* חותך את קו הפעולה, נקראת **זווית הכניסה (angle of approach)**. באותו אופן, הזווית בין קו מרכז הגלגלים לנקודת היציאה $b$, שזו הנקודה בה המעגל הראשי של הגג"ש ה-*מניע* חותך את קו הפעולה, נקראת **זווית היציאה (angle of recess)**.

# יחס מגע

![[Involute_wheel.gif|bookhue]]
>שני גג"שים אבולונטים. השמאלי מניע את הימני. [(Wikipedia)](https://en.wikipedia.org/wiki/Involute_gear).


אזור הפעולה של גג"שים משולבים מתואר באיור הבא:
![[{94E058A7-DDE5-4768-BA44-4EE014F38787}.png|bookhue|600]]
>הגדרת יחס המגע. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

המגע בין השיניים מתחיל ומסתיים בחיתוכים בין שתי המעגלים הראשיים (של שתי הגג"שים השונים) עם קו הלחץ. באיור לעיל מגע מתחיל ב-$a$ ומסתיים ב-$b$. פרופילי השן המשורטטים דרך נקודות אלו חותכים את מעגל הפסיעה בנקודות $A$ ו-$B$, בהתאמה.
כפי שניתן לראות באיור, המרחק $AP$ נקרא **קשת הכניסה ${q}_{a}$**, והמרחק $PB$ **קשת היציאה ${q}_{r}$**. סכום הקשתות נקרא **קשת המגע** - ${q}_{t}={q}_{a}+{a}_{r}$.
כעת, נתייחס למקרה בו קשת הפעולה שווה בדיוק לפסיעה - ${q}_{t}=p$. זה אומר ששן אחת והמרווח בין שתי שיניים יתפוס את כל אורך הקשת $AB$. במילים אחרות, כאשר שן רק מתחילה מגע ב-$a$, השן  הקודמת בדיוק מסיימת מגע ב-$b$. לכן, במהלך התנועה מ-$a$ ל-$b$, תמיד יהיה בדיוק זוג שיניים אחד במגע.
בנוסף, נתייחס למקרה בו קשת הפעולה גדולה מהפסיעה, למשל ${q}_{t}\approx 1.2p$. זה אומר שכאשר זוג שיניים אחד בדיוק נכנס למגע ב-$a$, עוד זוג שיניים עדיין נמצא במגע, כי הוא עדיין לא הגיע ל-$b$. לכן, לזמן קצר, יהיו שתי שיניים במגע, אחת בקרבת $A$ והשנייה בקרבת $B$.
בגלל טבע פעולת השיניים, תמיד יש זוג אחד או שניים של שיניים במגע, ונהוג להגדיר את **יחס המגע ${m}_{c}$** כ:
$${m}_{c}=\dfrac{{q}_{t}}{{p}_{c}} \tag{13-8}$$
כמספר המתאר את מספר השיניים הממוצע במגע. לרוב לא נרצה לתכנן שיניים עם יחס מגע הקטן מ-$1.2$, כי אי-דקויות בהתקנת הגלגלי שיניים עלול להוריד את יחס המגע עוד יותר.
דרך יותר טובה לחישוב היחס מגע היא למדוד את אורך קו המגע $ab$ במקום הקשת $AB$. אם אורך קו הפעולה הוא ${L}_{ab}$, ניתן להראות ש**יחס המגע/מקדם השילוב** הוא:
$${m}_{c}=\dfrac{{L}_{ab}}{p\cos \phi} \tag{13-9}$$
לפעמים נרצה לעבוד עם קירוב, רק כשיעור ראשוני לבחירת מספר שיניים:
$${m}_{c}\approx 1.88-3.2\left( \dfrac{1}{{N}_{P}}+\dfrac{1}{{N}_{G}} \right)$$



מתוך גאומטריה, ניתן להראות שאורך קו הפעולה הוא:
$${L}_{ab}=\sqrt{ ({r}_{G}+a^{2})-({r}_{G}\cos \phi)^{2} }+\sqrt{ ({r}_{P}+a)^{2}-({r}_{P}\cos \phi)^{2} }-C\sin \phi$$
כאשר $C$ הוא המרחק בין מרכז הגלגלי שיניים, ${r}_{P}$ הוא רדיוס הפיניון, ו-${r}_{G}$ הוא רדיוס הגיר.

# הפרעה בגלגל שיניים
המגע של אזורים בפרופילי השן שלא מצומדים נקרא **הפרעה (interference)**. באיור הבא משורטטים שני גלגלי שיניים עם זווית לחץ $14.5^{\circ}$ (שכבר לא בשימוש). המניע, גיר $2$, מסתובב עם כיוון השעון.
![[{10F5A0B7-45F7-44E4-8C51-FA5C5185E62A}.png|bookhue]]
>הפרעה בפעולת השיניים. [[MDN1_000 00340054 תכן מכני 1מ#ביבליוגרפיה|(Budynas et al., 2015)]].

נשים לב שנקודות ההשקה של קו הלחץ עם מעגל הבסיס $C$ ו-$D$ ממוקמות *בתוך* נקודות $A$ ו-$B$ - שהן נקודות תחילת המגע וסוף המגע, בהתאמה. לפיכך, מתקיימת הפרעה.
נסביר כעת את ההפרעה. מגע מתחיל כאשר הקצה של השן המונעת באה למגע עם גב השן של השן המניעה. במקרה זה גב השן המניעה קודם מקיימת מגע עם השן המונעת בנקודה $A$, וזה מתרחש *לפני* שהאזור האבולונטי של השן המניעה מגיע למגע. במילים אחרות, המגע מתרחש *מתחת* למעגל הבסיס של גיר $2$, על האזור לא אבולונטי של גב השן. התוצאה של תופעה זו היא שהקצה האבולונטי או פני השן המונעת נוטה *לחפור* את הגב הלא אבולונטי של השן המניעה.
כאשר מייצרים את הגלגלי שיניים, ההפרעה נמנעת באופן אוטומטי כי הסכין חותכת גם את אזור ההפרעה בגב השן. לתופעה זו קוראים undercutting; אבל, אם יש undercutting, השן שנחתכה מוחלשת באופן משמעותי. לכן, כאשר אנו מבצעים undercutting, אנו פשוט מחליפים בעיה אחת עם בעיה אחרת.

מספר השיניים הכי נמוך על פיניון וגיר ישר, ביחס תמסורת של $1:1$, שיכול להתקיים ללא הפרעה הוא ${N}_{P}$. מספר שיניים זה לשיניים ישרות נתון ע"י:
$${N}_{P}=\dfrac{2k}{3\sin ^{2}\phi}(1+\sqrt{ 1+3\sin ^{2}\phi }) \tag{13-10}$$
כאשר $k=1$ לשיניים בעומק מלא (full depth teeth) ו-$k=0.8$ לשיניים מקוצרות (stub teeth).
לזווית לחץ שהיא $20^{\circ}$, עם $k=1$, זה הופך ל-${N}_{P}=13$. לכן, $13$ הוא מספר השיניים המינימלי לגיר ופיניון ישרים כדי שלא תהיה הפרעה. לזווית לחץ $14.5^{\circ}$ זה יוצא ${N}_{P}=23$, ולכן זוהי זווית לחץ שפחות בשימוש.

אם לגיר יש יותר שיניים מלפיניון, כאשר ${m}_{G}={N}_{G}/{N}_{P}$, אז מספר השיניים המינימלי על הפיניון ללא הפרעה נתון ע"י:
$${N}_{P}=\dfrac{2k}{(1+2{m}_{G})\sin ^{2}\phi}({m}_{G}+\sqrt{ {{m}_{G}}^{2}+(1+2{m}_{G})\sin ^{2}\phi }) \tag{13-11}$$
הגיר הכי גדול עבור פיניון נתון שהוא ללא הפרעה הוא:
$${N}_{G}=\dfrac{{{N}_{P}}^{2}\sin ^{2}\phi-4k^{2}}{4k-2{N}_{P}\sin ^{2}\phi} \tag{13-12}$$
הפיניון הישר הכי קטן שיתפקד על **פס-שיניים (gear rack)** ללא הפרעה הוא:
$${N}_{P}=\dfrac{2k}{\sin ^{2}\phi} \tag{13-13}$$

- ניתן למנוע את תופעת ההפרעה ע"י הגדלת מספר השיניים בפיניון. עם זאת, הגדלת כמות השיניים בפיניון תגדיל את קוטר הפסיעה $d$.
- ניתן למנוע את תופעת ההפרעה ע"י הגדלת זווית הלחץ, אבל הגדלת תגרור מעגל בסיס יותר קטן.


# תרגילים

## תרגיל 1
יש לתכנן תשלובת בעלת יחס תמסורת כולל של $180$ כך שכיוון הסיבוב ביציאה מהתשלובת הפוך לזה שבכניסה לתשלובת. מספר השיניים המינימלי שניתן להשתמש בכל גג"ש הוא $12$. 

>[!notes] הערה: 
 >נניח זווית לחץ של $25^{\circ}$ ולכן מספר שיניים מינימלי הוא $12$. עבור זווית לחץ אחרת היינו מקבלים מספר שיניים מינימלי שונה. נושא זה יובהר בפרק הבא.

**פתרון**:
נבדוק שתי דרגות הפחתה:
$${m}_{G,23}\cdot {m}_{G,45}=180$$
נניח ששתי הדרגות ההפחתה זהות:
$${m}_{G,23}={m}_{{G}_{45}}=\sqrt{ 180 }=13.416<6$$

אם נניח שלושה דרגות הפחתה:
$${m}_{G,23}={m}_{G,45}={m}_{G,67}=\sqrt[3]{ 180 }=5.646<6$$
לכן נבחר תמסורת עם שלוש דרגות הפחתה.

יחס התמסורת שבחרנו הוא $5.646$ לכל דרגה, ונדרש מינימום $12$ שיניים. אז נבחר $12$ שיניים לפיניון ונבדוק האם בגיר יש מספר שיניים שלם:
$${N}_{\text{gear}}={N}_{\text{pinion}}\cdot {m}_{G,23}=12\cdot 5.646=67.75$$
קיבלנו מספר שיניים לא שלם עבור $12$ שיניים בפיניון וכך גם עבור $13$ שיניים. עבור $14$ שיניים בפיניון נקבל $79.05$ שיניים בגיר, שנעגלו ל-$79$.

לסיכום, נבחר בתמסורת המכילה שלושה דרגות הפחתה עם גלגלי שיניים ומספר שיניים כלהלן:
$${N}_{\text{gear}}=79,\qquad {N}_{\text{pinion}}=14$$
נקבל שיחס התמסורת הוא:
$${m}_{G}=\left( \dfrac{79}{14} \right)^{3}=179.7$$
שזה סטייה של $0.2\%$.
אם נרצה פתרון מדויק, נוכל לבחור דרגות הפחתה עם יחס תמסורת לא זהה:
$${m}_{G,23}=6,\, {m}_{G,45}=6,\, {m}_{G,67}=5$$
ואת מספר השיניים נבחר בהתאם:
$$\begin{aligned}
 & {N}_{\text{gear,3}}={N}_{\text{gear,5}}=72,\qquad {N}_{\text{gear,7}}=60 \\[1ex]
 & {N}_{\text{pinion,2}}={N}_{\text{pinion,4}}={N}_{\text{pinion},6}=12
\end{aligned}$$

## תרגיל 2
יש לתכנן תשלובת בעלת יחס תמסורת של $30$ כאשר נדרש שציר הכניסה לתשלובת וציר היציאה מהתשלובת יסתובבו באותו הכיוון ויהיו קו-אקסיאליים. מספר השיניים המינימלי האפשרי לתכנון בגג"שים הוא $12$.

**פתרון**:
נבחר שתי דרגות הפחתה על מנת שכיוון הסיבוב של היציאה יהיה זהה לכניסה. נדרש גם יחס תמסורת של $30$, לכן נבחר שתי דרגות הפחתה עם יחס תמסורת של $5$ ו-$6$:
$${m}_{G,23}=\dfrac{{N}_{3}}{{N}_{2}}=5,\qquad {M}_{G,45}=\dfrac{{N}_{5}}{{N}_{4}}=6$$

מכאן נגיע לקשרים:
$${N}_{3}=5{N}_{2},\qquad {N}_{5}=6{N}_{4}$$
מאילוץ קו-אקסיליות על מספר השיניים:
$${N}_{3}+{N}_{2}={N}_{5}+{N}_{4}=\text{const} $$
נציב את הקשרים:
$$6{N}_{2}=7{N}_{4}=\text{const} $$
אם נבחר $\text{const}=42$, נקבל שמספר השיניים יהיה קטן מ-$12$, ולכן נבחר $\text{const}=84$, כך ש:
$$\boxed {
{N}_{2}=14,\, {N}_{3}=70,\, {N}_{4}=12,\, {N}_{5}=72
 }$$
![[{9C9FCA71-DDC5-4C55-B908-E489D1211E7C}.png|bookhue|500]]
>איור להמחשה.

## תרגיל 3
נתונה הממסרת הפלנטרית שבציור. דרוש למצוא את מהירות הסיבוב של הזר (הטבעת) כאשר מהירויות השמש והזרוע הן $\pu{100rpm}$ בכיוון השעון ו-$\pu{200rpm}$ בכיוון השעון בהתאמה. מספר השיניים נתונים באיור.

![[MDN1_006 תמסורות מכאניות 2025-01-01 14.02.47.excalidraw.svg]]
>סכמת התמסורת.

**פתרון**:
נסמן את גג"ש השמש ככניסה ${n}_{F}$, ואת גג"ש הזר כיציאה ${n}_{L}$.
נחשב את $e$ באמצעות מכפלת השיניים:
$$e=\left( -\dfrac{{N}_{2}}{{N}_{3}} \right)\left( +\dfrac{{N}_{3}}{{N}_{4}} \right)=-\left( \dfrac{40}{20} \right)\left( \dfrac{20}{80} \right)=-\dfrac{1}{2}$$
נחשב את $e$ ע"י שימוש במהירויות הסיבוב:
$$e=\dfrac{{n}_{L/\text{arm}}}{{n}_{F/\text{arm}}}=\dfrac{{n}_{L}-{n}_{\text{arm}}}{{n}_{F}-{n}_{\text{arm}}}=\dfrac{{n}_{L}-(-200)}{-100-(-200)}=\dfrac{{n}_{L}+200}{100}$$
נשווה את שני הביטויים ל-$e$ ונקבל:
$$\boxed {
{n}_{L}=-\pu{250rpm}
 }$$
